Jatkuva eksperimentointi ohjelmistokehityksen tukena

Esa Kortelaisen kandidaattityössä perehdytään eksperimentointiin ohjelmistotuotannossa. Kun ollaan tekemässä uudenlaista ohjelmistoa, jollaisesta ei markkinoilla ole aiempaa kokemusta, jo suunnitteluvaiheessa kokeillaan, miten ohjelmisto toimii käytännössä. Huonosti toteutettu tuote voidaan korjata ja markkinoille sopimaton tuote hylätä mahdollisimman varhaisessa vaiheessa, millä minimoidaan asiakkaalle aiheutunut, Lean-filosofian mukainen tarpeeton lisäkustannus eli hukka. Toyotan autotehtailla 1940-alkanut tuotantomalli tunnetaan 1980-luvulta lähtien Lean-mallina, joka on levinnyt laajalti länsimaisessa yhteiskunnassa, koska samoja prosessimalleja voi soveltaa lähes kaikilla aloilla, mikä parantaa kilpailukykyä ajallisten ja fyysisten resurssien tehokkaan käytön avulla. Tuotantomallissa tuotteita ei tuoteta varastoon, vaan vasta tarvittaessa, pyrkimyksenä optimoida tuotantolinjan virtausta JIT-mallin (Just In Time) avulla. Lean-mallissa olennaista on jatkuva oppiminen ja toiminnan tehostaminen ja havaittujen ongelmien välitön korjaaminen, jolloin ei tehdä viallista tuotetta suuria määriä varastoon ennen ongelman havaitsemista. Lean-ajattelun mukaan ohjelmistotuotannossa optimoidaan kokonaisuus siten, että selvitetään, mitä asiakas haluaa ja toteutetaan ohjelmisto mahdollisimman hyvin käyttöympäristö ja käyttäjäkokemus huomioonottaen - ohjelmisto itsessään ei sisällä arvoa. Lean-ajattelun mukaisesti vältetään resurssien haaskaamista tekemällä turhaa työtä ja ylimääräisiä ominaisuuksia ohjelmistoon. Ohjelma rakennetaan laadukkaasti pieninä moduuleina, jotka liitetään kokonaisuuteen ja otetaan välittömästi tuotantoon. Kehitystyössä luodaan tietoa ja sulautetaan se tuotteeseen, jolloin jatkuva oppiminen on tärkeää. Oppimista tehdään myös perehtymällä uusiin asioihin ennen toteutusta. Ohjelmaa kehitetään saadun palautteen perusteella. Lean-mallin mukaisesti pyritään koodin jatkuvaan tuotaantoonottoon ja "flow"-ajattelu ulotetaan tuotteen koko kehityssykliin. Kaikkien asianosaisten osallistamisella ihmiset ja yhteistyö tuodaan lähelle valmistusprosessia ja jokaista työvaihetta kehitetään jatkuvasti. Nykyään tiedonkulku on nopeaa ja käyttäjien laitteiden kehitys on erittäin nopeaa, joten tuotteita on kehitettävä ja paitsi ylläpidettävä, myös uudistettava jatkuvasti. Jos todellista käyttäjädataa ei jatkuvasti tutkita ja tulkita huolellisesti, ei huomata tuotteen mahdollisia vikoja tai tuotteen vanhanaikaisuutta verrattuna kilpailijoiden vastaaviin tuotteisiin. Varsinkin pienten organisaatioiden kohdalla rajallisten resurssien optimointi kokeellisten tulosten ja todellisen käyttödatan perusteella on elintärkeää; ohjelmistokehitystä ei tule ohjata luulojen ja mielipiteiden varassa, koska silloin kulutetaan aikaa tekemällä turhaa työtä, mikä ei lisää asiakkaan ohjelmistotuotteesta saatavaa arvoa.
